---
title: Kutsal Kaan Bilgin
position: troublemaker
---

1982'de Ankara'da müziksever bir ailenin üç çocuğundan biri olarak dünyaya geldi. 16 yaşında elektrik gitar çalmaya başlayarak müzisyenlikle tanıştı. 18 yaşında klasik piyano eğitimi almaya başladı. 2004 yılında Bilkent Üniversitesi Bilgisayar Mühendisliği bölümünden mezun olana kadar Ankara'da yerel rock ve metal gruplarıyla çeşitli mekanlarda sahne aldı.

2004 yazında İstanbul'a taşındı ve 2005 yazında Londra'ya taşınana kadar Peyote ve Karga Bar'da DJ’lik yaptı.

2005-2006 arasında Londra School of Audio Engineering (SAE)'de ses mühendisliği eğitimi aldı. 2007 yazında İstanbul'a dönene kadar Londra'da profesyonel ses mühendisi olarak farklı stüdyolar ve konser salonlarında çalıştı. Yine 2005-2007 arasında Londra Resonance FM'de ses mühendisi olarak çalıştı. Bu süre içinde çalışmaları ses teknolojileri, elektronik ve akustik müzik prodüksiyonu üzerine yoğunlaştı.

2007'de Türkiye'ye döndükten sonra ilk Türkçe şarkılarını yazmaya başladı, Dogzstar ve Kargart'ta ilk solo konserlerini verdi. 2007-2008 arasında İstanbul'da Cem Topdemir'le caz gitar çalıştı. 2008-2009 arasında Erzurum'da askerlik görevini tamamladı. 2009-2012 arasında İstanbul ve Ankara'da bilgisayar mühendisi olarak çalışırken ilk albümünde bulunan şarkıların yazımını tamamladı. 2010-2012 arasında Meltem Ege'den şan dersi aldı. Yine 2012'de Mike Moreno'yla caz gitar çalıştı. 2012 yılında Dave Weckl'a demo kayıtlarını gönderip olumlu yanıt aldıktan sonra albümde bulunan şarkıların bir kısmının davul kayıtlarını Weckl'la tamamladı.

2013'te İstanbul'a taşındı ve Ada Müzik Akademisi'nde Erkan Oğur'la perdesiz gitar ve makam müziği, Bülent Ortaçgil'le şarkı yazımı, Sibel Köse'yle şan ve Neşet Ruacan'la caz gitar çalıştı. Aynı dönemde Cem Topdemir'le caz gitar çalışmalarına devam etti.

2013 sonuna doğru tekrar Londra'ya taşındı ve Londra Cafe Music stüdyolarında bas gitarda Steve Lewinson (Simply Red, Massive Attack, Kylie Minogue), davulda Nate Wood (Kneebody, Tigran Hamasyan, Kimbra), prodüksiyonda Mark Sutherland ve Cherif Hashizume eşliğinde ilk albümünün kayıtlarına başladı. Albümün mastering'i 2014 Mayıs'ında Londra Electric Mastering'de Guy Davie tarafından yapıldı.

2014 yılının sonuna doğru tekrar İstanbul'a taşındı. Bir süre müzik dünyasından uzak kalarak şarkı yazmaya devam etti. Bu süre içinde Timur Selçuk'tan kompozisyon dersleri aldı. 2016-2017 arasında Aylin Taşar'dan şan dersleri aldı. 2017 yılında aranjörlük çalışmalarına başladı ve aynı yılın sonbaharında tekrar sahneye dönerek Kaset Mitanni ve Kaset Kadıköy'de canlı performanslarına başladı. 2018 Mart'ında ilk albümü "Zaman Dışı Yaşam"ı kendi müzik şirketi Helikon üzerinden dijital platformlarda yayınladı. 
